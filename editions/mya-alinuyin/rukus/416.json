{
    "rukus": [
        {
            "chapter": 41,
            "verse": 26,
            "text": "(မယုံကြည်မှုနှင့်မကောင်းမှုအကုသိုလ်များကို ဦးစားပေးနှစ်သက်မြတ်နိုးမှုကြောင့် အကျိုးဆက်အဖြစ်) ငါအရှင်မြတ်သည် သူတို့မတိုင်မီ လွန်လေပြီးသော လူသားနှင့်ဂျင်န် အသိုင်းအဝိုင်းများအနက်မှ အသိုင်းအဝိုင်း အချို့၌ (အရှင့်ပြစ်ဒဏ်ဆိုင်ရာ) ကတိစကားတော်အား သူတို့အပေါ် မျှတမှန်ကန်စွာ အတည်ဖြစ်စေတော်မူ သကဲ့သို့ပင် သူတို၏ရှေ့မျိုးဆက်များနှင့်နောက်မျိုးဆက်တို့အတွက်လည်း (သူတို့၏လွတ်လပ်သောဆန္ဒအရ မကောင်းမှုကို ပိုမိုနှစ်သက်၍ ရည်ရွယ်ဆောင်ရွက်ခြင်းကြောင့် စေတန်မကောင်းဆိုးဝါး၏ပင်ကိုယ်စရိုက်ရှိ နေသော) မိတ်ဆွေအပေါင်းအဖော်များကို သူတို့အတွက် သူတို့၏အမြင်၌ အားကျစရာ နှစ်သက်မက်မောစရာဖြစ်အောင် တင့်တယ်စေတော်မူရန် အတည်ပြုပြဌာန်းတော်မူ၏။ ဧကန်စင်စစ်၊ သူတို့သည် ဆုံးရှုံးပျက်စီးရသူများပင် ဖြစ်ကြ၏။"
        },
        {
            "chapter": 41,
            "verse": 27,
            "text": "စင်စစ် မယုံကြည်သူ (အရှင့်စည်းမျဉ်းတော်များကို သွေဖည်ငြင်းဆန်သူ) သူတို့က ''သင်တို့သည် ဤကျမ်းတော်မြတ်ကုရ်အာန်ကို နားမထောင်ကြလေနှင့်။ (ဖြစ်နိုင်လျှင် ထိုကျမ်းတော်၏သတင်းစကား လူတို့ နားထဲ မရောက်နိုင်အောင် ယင်းကို ဖတ်ရွတ်ဟောကြားစဉ်) ထို၌ ပွတ်လောရိုက်ဆူညံကြလော့။ သို့မှသာလျှင် သင်တို့သည် လွှမ်းမိုးအောင်နိုင်ကြမည်။”ဟု လှုံ့ဆော်ပြောဆိုကြ၏။"
        },
        {
            "chapter": 41,
            "verse": 28,
            "text": "သို့ဖြစ်ပေရာ ငါအရှင်မြတ်သည် မယုံကြည်သူ (အရှင့်စည်းမျဉ်းတော်များကို သွေဖည်ငြင်းဆန်သူ) သူတို့အား ပြင်းထန်စူးရှသော ပြစ်ဒဏ်ကို မုချဧကန်ပင် မြည်းစမ်းစေတော်မူပေမည်။ ထို့ပြင် ငါအရှင်မြတ်သည် သူတို့အား သူတို့၏အဆိုးဆုံးပြုမူကျင့်ကြံမှုများနှင့်အညီ တုံ့ပြန်ပေးဆပ်စေတော်မူမည်။"
        },
        {
            "chapter": 41,
            "verse": 29,
            "text": "ထိုကဲ့သို့ပင် ငရဲမီးသည် အလ္လာဟ်အရှင်မြတ်၏ရန်သူများဖြစ်ကြသော (အရှင့်စည်းမျဉ်းတော်များကို သွေဖည်ငြင်းဆန်) သူတို့၏ပေးဆပ်မှုပင် ဖြစ်၏။ သူတို့အတွက် ထို (ငရဲဘုံ) ၌ အစဉ်ထာဝရ အိမ်ဗိမာန် နေထိုင်ရာဌာနသည် ရှိနေ၏။ သူတို့သည် ငါအရှင်မြတ်၏အာယသ်သက်သေလက္ခဏာတော်များနှင့်စပ်လျဉ်း၍ ခေါင်း မာမာဖြင့် ငြင်းပယ်လေ့ရှိခဲ့ကြသောကြောင့် ထိုက်တန်သောပေးဆပ်မှုပင် ဖြစ်၏။"
        },
        {
            "chapter": 41,
            "verse": 30,
            "text": "(ငရဲဘုံသို့ဝင်ကြစဉ်) မယုံကြည်သူ (အရှင့်စည်းမျဉ်းတော်များကို သွေဖည်ငြင်းဆန်သူ) သူတို့က ''အို၊ ကျွန်ုပ်တို့အား ဖွဲ့စည်းဖြစ်တည်စေ​တော်မူ၍ ပြုစုပျိုးထောင်စေတော်မူသောအရှင်မြတ် ဂျင်န်(န်)နှင့်လူသားတို့ အနက်မှ ကျွန်ုပ်တို့အား လမ်းလွဲစေခဲ့ကြသူများကို သိသာထင်ရှားစေ၍ ပြတော်မူပါ။ သူတို့နှစ်မျိုးစလုံးအား ကျွန်ုပ်တို့၏ခြေထောက်များအောက်သို့ ရောက်စေလျက် ဂုဏ်အသရေအယုတ်ညံ့ဆုံး အနိမ့်ဆုံးအဆင့်ဝင်များမှ ဖြစ်စေတော်မူပါ။” ဟု ဆုတောင်းကြလိမ့်မည်။"
        },
        {
            "chapter": 41,
            "verse": 31,
            "text": "ဧကန်ပင်၊ ''ကျွန်ုပ်တို့အား ဖွဲ့စည်းဖြစ်တည်စေ​တော်မူ၍ ပြုစုပျိုးထောင်စေတော်မူသောအရှင်မြတ်မှာ အလ္လာဟ်အရှင်မြတ်ပင် ဖြစ်တော်မူ၏။'' ဟု ပြောဆိုကြပြီးနောက် (သူတို့၏ယုံကြည်မှု၊ လုပ်ရပ်၊ အတွေးအခေါ်များနှင့်ဖြောင့်မတ်မှန်ကန်သောလမ်းစဉ်အတိုင်းသာ အခိုင်အမာ) ရပ်တည်ကြသူတို့မူကား သူတို့အပေါ် မလာအီကာ စေတမန်များ ဆင်းသက်စေတော်မူ၍ (စိတ်နှလုံး အေးချမ်းစေမည့် နှစ်သိမ့်စကားအဖြစ်) ''သင်တို့သည် စိုးရိမ်ကြောင့်ကြခြင်း မရှိကြလေနှင့်။ ဝမ်းနည်းပူဆွေးခြင်းလည်း မရှိကြလေနှင့်။ သင်တို့အတွက် ကတိထားတော်မူသည့် သုခဥယျာဉ်နှင့်စပ်လျဉ်း ဝမ်းမြောက်ဝမ်းသာဖွယ်ရာ သတင်းကောင်း လက်ခံရယူကြလော့။"
        },
        {
            "chapter": 41,
            "verse": 32,
            "text": "ကျွန်ုပ်တို့သည် လောကီဘဝသက်တမ်း၌သာမက နောင်တမလွန်၌လည်း သင်တို့၏ယုံကြည် စိတ်ချရသော စေတနာထားသူ မိတ်ဆွေမဟာမိတ်များပင် ဖြစ်ကြ၏။ ထို့ပြင် သင်တို့အတွက် ထို (သုခဥယျာဉ်) ၌ သင်တို့၏နဖ်စ် (ခေါ် မျိုးရိုးဗီဇထဲ၌ ထည့်ပေးတော်မူထားသော ဉာဉ်စဉ်စရိုက်၊ ပင်ကိုယ်အရည်အသွေး၊ စွမ်းရည်အစွမ်းအစနှင့်စိတ်ဆန္ဒများကို အရှင့်စည်းမျဉ်းတော်အတိုင်းဖြစ်စေ၊ သို့မဟုတ် စိတ်အလိုဆန္ဒအတိုင်း ဖြစ်စေ၊ ရှာဖွေသုံးစွဲနိုင်ရန် အသုံးချနိုင်သော စိတ်ဝိဉာဉ်) များက အလိုဆန္ဒရှိသောအရာဟူသမျှ ရှိကြမည် ဖြစ်သည့်အပြင် သင်တို့အတွက် ထို (သုခဥယျာဉ်) ၌ သင်တို့တောင်းဆိုသော အရာဟူသမျှတို့သည်လည်း ရှိကြပေမည်။"
        }
    ]
}