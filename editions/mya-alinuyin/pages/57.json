{
    "pages": [
        {
            "chapter": 3,
            "verse": 53,
            "text": "(တမန်တော်အီစာသည် သူတို့အား နှစ်အတော်ကြာ အရှင့်လမ်းစဉ်တော်ဘက်သို့ ဖိတ်ခေါ်ခဲ့ပြီးနောက်) သူတို့ထဲတွင် မယုံကြည်သူ (နှင့် အမှန်တရားကို ဖီဆန်ငြင်းပယ်သူ) များရှိနေကြောင်း သူသည် သတိမူ သိမြင်လာသည့်အခါ “အလ္လာဟ်အရှင်မြတ် (၏ ဖြောင့်မတ်မှန်ကန်ပြီး မြဲမြံတည်တံ့သော လမ်းစဉ်တော်) အတွက် မည်သူက ကျွန်ုပ်အား ကူညီသူ ဖြစ်လိုသနည်း။” ဟု မေးမြန်းသော် သူ၏နောက်လိုက် သာဝကများဖြစ်သော ဟဝါရီတို့က “ကျွန်ုပ်တို့သည် (အရှင်မြတ်၏လမ်းစဉ်တော်အတွက်) ကူညီသူများဖြစ်ရန် အလ္လာဟ်အရှင်မြတ်အပေါ် အပြည့်အဝ ယုံကြည်ပါ၏။ ကျွန်ုပ်တို့သည် (ကိုယ်စိတ်နှလုံးတို့အား အရှင်မြတ်ထံသာ နာခံအပ်နှံသော) မွတ်စလင်များ ဖြစ်ကြောင်းကို သက်သေခံရန် (အသင်တမန်တော်ထံ) လျှောက်တင်ပါ၏။” ဟု ဖြေဆိုခဲ့ကြ၏။"
        },
        {
            "chapter": 3,
            "verse": 54,
            "text": "(ထိုသို့ ပြောဆိုအပြီးတွင် သူတို့ ဆုတောင်းသည်မှာ) “အို၊ ကျွန်ုပ်တို့အား ဖွဲ့စည်းဖြစ်တည်စေတော်မူ၍ ပြုစုပျိုးထောင်စေတော်မူသောအရှင်မြတ်၊ ကျွန်ုပ်တို့သည် အရှင်မြတ်ထုတ်ပြန်ချမှတ်ပေးတော်မူသမျှအပေါ်ယုံ ကြည်ကြပြီး အရှင့်ရစူလ်တမန်တော်အား နာခံလိုက်နာကြပါ၏။ သို့ဖြစ်ပါ၍ ကျွန်ုပ်တို့အား (သက်သေခံသူများ ၏စာရင်းထဲတွင်) သက်သေခံသူများနှင့်အတူ မှတ်တမ်းတင်စေတော်မူပါ။”"
        },
        {
            "chapter": 3,
            "verse": 55,
            "text": "(မယုံကြည်သူနှင့်အမှန်တရားကို ဖီဆန်ငြင်းပယ်) သူတို့က (တမန်တော်အီစာအား လုပ်ကြံရန် လျှို့ဝှက်ကြံစည်မှုများကို) အကွက်ချ စီစဉ်ခဲ့ကြသော်လည်း အလ္လာဟ်အရှင်မြတ်က (သူတို့၏လုပ်ကြံမှုများကို အချည်းနှီး ဖြစ်စေတော်မူလျက် တမန်တော်ကို ကယ်တင်ရန် အရှင့်စီမံချက်အား) ကြိုတင်စီစဉ်တော်မူခဲ့၏။ (ကြိုတင်စီစဉ် သူအားလုံးကို အရှင်မြတ်ပင် ဖြစ်တည်စေတော်မူသည့်အလျှောက်) အလ္လာဟ်အရှင်မြတ်သည် (ယုံကြည်သူတို့အတွက်) ကြိုတင်စီစဉ်သူအားလုံးထက်ပင် သာပို၍ အကောင်းဆုံးဖြစ်အောင် လွှမ်းမိုးစေတော်မူသောအရှင် ဖြစ်တော်မူ၏။"
        },
        {
            "chapter": 3,
            "verse": 56,
            "text": "အရှင်မြတ်သည် အရှင့်ဆန္ဒတော်၏စည်းမျဉ်းတော်နှင့်အညီ အရာရာကို စီမံဆောင်ရွက်တော်မူပြီး (တမန် တော်) အီစာအား တာဝန်ပေးဆောင်ရွက်စေမှု ဖြည့်ဆည်းခဲ့ပြီးချိန်တွင်) အလ္လာဟ်အရှင်မြတ်က “အို၊ အီစာ အသင့်အား ငါအရှင်ထံ ခေါ်ယူတော်မူပြီး မြှင့်ပင့်မြှောက်စားတော်မူလိမ့်မည်။ အသင့်ကို မယုံကြည်သူ (နှင့်အမှန် တရားကို ငြင်းဆန်သူတို့၏အခြေအမြစ်မရှိသော စွပ်စွဲချက်) များမှ သန့်စင်စေတော်မူပြီး သင့်ကို (စိတ်စေတနာ ဖြူစင်စွာဖြင့်) နာခံလိုက်နာကြသူတို့အား ရှင်ပြန်ထမည့်နေ့အထိ မယုံကြည်သူတို့ထက် သာလွန်အောင် အပေါ် စီးရစေတော်မူလိမ့်မည်။ ထို့နောက် သင်တို့၏ (ဘဝခရီးအဆုံးသတ်မည့် နောက်ဆုံးပန်းတိုင်နှင့်) ပြန်လည်ရာစခန်းမှာ ငါအရှင်ထံသို့ (ရောက်ရှိခြင်း) သာ ဖြစ်ပြီး သင်တို့အချင်းချင်းကြားဝယ် (အယူအဆနှင့်သဘောထားများ) ကွဲလွဲနေကြခြင်းနှင့်စပ်လျဉ်း၍ ငါအရှင် ကိုယ်တိုင် စီရင်ဆုံးဖြတ်တော်မူမည်။” ဟု မိန့်တော်မူစဉ်။"
        },
        {
            "chapter": 3,
            "verse": 57,
            "text": "တစ်ဖန် မယုံကြည်သူ (နှင့်အမှန်တရားကို ငြင်းဆန်သူ) တို့အတွက်မူ (သူတို့၏ကျူးလွန်သည့်ပြစ်မှုများ နှင့်အညီ) “ငါအရှင်က သူတို့ကို ဤလောကီဘဝနှင့်တမလွန်ဘဝတို့တွင် စူးရှနာကျင်ဖွယ်ရာ ပြင်းထန်သော ပြစ်ဒဏ်ပေးတော်မူမည်ဖြစ်ရာ သူတို့အတွက် မည်သည့် ကူညီသူမျှ ရှိလိမ့်မည်မဟုတ်ပေ။” (ဟု မိန့်တော်မူစဉ်)။"
        },
        {
            "chapter": 3,
            "verse": 58,
            "text": "တစ်ဖန် ဖြူစင်စွာယုံကြည်ပြီး ဖြောင့်မတ်မှန်ကန်သော ကောင်းမှုများကို ပြုမူကျင့်ဆောင်ကြသူတို့အတွက် ငါအရှင်ကိုယ်တိုင်က (ကောင်းမှု၏အကျိုးဆက်အဖြစ်) သူတို့အား အကျိုးဆုလဒ်များကို အပြည့်အဝ ချီးမြှင့်ပေးအပ်တော်မူပြီး အလ္လာဟ်အရှင်မြတ်သည် အရှင့်စည်းမျဉ်းတော်များအား ချိုးဖောက်ကျူးလွန်၍ မမှန်မကန် လုပ်သူများကို နှစ်သက်တော်မမူကြောင်း” မိန့်တော်မူခဲ့စဉ်။"
        },
        {
            "chapter": 3,
            "verse": 59,
            "text": "ငါအရှင်မြတ်က ထို (သို့ မိန့်တော်မူခဲ့စဉ် ဖြစ်ပျက်ခဲ့သည့် အကြောင်းအရာဆိုင်ရာ) အာယသ်သက်သေလက္ခဏာတော်များနှင့် (ယင်းတို့မှ စံနမူနာယူဖွယ်ရာများကို ကျမ်းတော်အဖြစ် ပြန်လည်ချမှတ်ပေးအပ်လျက်) အမြော်အမြင်နှင့်ပြည့်စုံသည့် သတိပေးနှိုးဆော်မှု (များပါဝင်သော ကျမ်းတော်) မှ (လမ်းညွှန်ကို) အသင် (တမန် တော်) အား ရွတ်ပြစေတော်မူခြင်း ဖြစ်၏။"
        },
        {
            "chapter": 3,
            "verse": 60,
            "text": "(လူသားတို့၏အတွေးအခေါ်အရ လူသား၏ဖြစ်တည်မှုသည် သဘာဝနိယာမတရားခေါ် အရှင့်စည်းမျဉ်းတော်နှင့်အညီသာ ဖြစ်လာသော်လည်း) အလ္လာဟ်အရှင်မြတ်၏ထံတော်၌ (တမန်တော်) အီစာ၏ဥပမာသည်ကား အာဒမ်နှင့်တူ၏။ အာဒမ်ကို မြေမှုန့်မှ ပုံဖော်ဖြစ်တည်စေပြီးနောက် “ဖြစ်စေ” ဟု မိန့်တော်မူ၍ ဖြစ်တည်လာခဲ့ပြီ။"
        },
        {
            "chapter": 3,
            "verse": 61,
            "text": "(အရှင့်အမိန့်တော်များ၊ စီမံချက်များနှင့်အရှင့်ဆန္ဒတော်အရ ဖြစ်တည်စေတော်မူသည့်အရာတိုင်း၌ အမှန်တရားသစ္စာပါဝင်နေပြီး အရှင်မြတ်ချမှတ်ပေးအပ်တော်မူသည့် အကြောင်းအရာတိုင်းသည်) အသင့်အား ဖွဲ့စည်းဖြစ်တည်စေတော်မူ၍ ပြုစုပျိုးထောင်စေတော်မူသော အရှင်မြတ်၏ထံတော်မှ အမှန်တရားသစ္စာ ဖြစ်သည့်အတွက် (အသင့်ကို မည်သူမျှ မည်သည့်အခါမျှ) သံသယဖြစ်သူများအနက်မှ (ဖြစ်လိမ့်မည်ဟု ထင်မြင်မျှော်လင့်နိုင်မည်) မဟုတ်ပေ။"
        }
    ]
}